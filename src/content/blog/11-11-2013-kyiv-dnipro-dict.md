---
title: Києво-дніпропетровський словник
excerpt: Хоч у Дніпропетровську я живу вже рік, але все ще відчуваю себе приїжджою. Щоб швидше адаптуватися, почала складати києво-дніпропетровський словник.
publishDate: 'Nov 11 2013'
tags:
  - Dnipro
isFeatured: true
seo:
  image:
    src: '/dnipro/hello-dnipro.jpg'
    alt: Hello from Dnipropetrovsk
---

![Hello from Dnipropetrovsk](/dnipro/hello-dnipro.jpg)

В Одесі — альфатер, у Харкові — тремпель, а в Дніпропетровську — лєнти. 

Ні, це не переклад одного й того самого слова :) Ці слова допомагають відрізнити корінних мешканців міста від туристів і «понаїхавших».

Хоч у Дніпропетровську я живу вже рік, але все ще відчуваю себе приїжджою. Щоб швидше адаптуватися, я почала складати києво-дніпропетровський словник.

Перше слово — це як кажуть у Києві, а друге — дніпропетровський переклад.

- Кінцева (маршрутки, автобуса) — *тупíк*  
Спочатку, коли мені казали про «тупік» автобуса, я щиро думала, що йдеться про депо.

- Віконце (шоколадки) — *шматочок*  
З мене досі сміються, коли я пропоную пригоститися «віконцем».

- Квач (грати в квача́) — *лов (грати в ло́ва)*  
Це такий різновид салок, де той, хто водить, має наздогнати одного з гравців і торкнутися його, щоб той став ведучим.

- Пари (в інституті) — *лєнти*  
Місцеві мешканці розповідають, що на початку минулого століття в ДНУ розклад занять складався з п’яти довгих папірців, які виглядали як стрічки. Звідси й пішла така назва.

- Сміятися — *ла́хати*  
Таке слово є і в білоруській мові. Кажуть, що воно походить від польського łachać через німецьке lachen — сміятися.

- Дуже сильно сміятися — *орати, поорати*  
Чому саме так, для мене досі загадка.

- Репан — личка  
Це коли кладеш руку на голову «супротивнику», а іншою рукою відтягуєш палець, щоб він боляче вдарив по голові.

- Їжа з собою — *тормозок*  
Раніше тормозком називали їжу, яку шахтарі беруть із собою в шахту.

- Переїзд, міст над дорогою — *віадук*  
Насправді віадук — це міст, що проходить над яром або гірською ущелиною. А те, що в Дніпрі називають віадуком — це шляхопровід.

Окремої уваги заслуговує спілкування в маршрутках. У Києві, якщо маршрутка не дуже забита, на прохання передати за проїзд можуть відповісти «А самі не можете?», подивляться спопеляючим поглядом або зроблять вигляд, що не чують. У Дніпропетровську з цим набагато привітніше.

Якщо ви знаєте ще якісь цікаві слова з лексикону дніпропетровців — напишіть мені, я із задоволенням доповню список.